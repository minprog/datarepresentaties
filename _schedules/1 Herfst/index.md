# Datarepresentaties, tools en technieken<br><small>Studiewijzer, Herfst 2024</small>

In dit vak maak je kennis met verschillende platforms om programmeerproblemen aan te pakken. Dit is een breed vak met een focus op het gebruiken tools en technieken uit de professionele software-wereld. De platforms zijn geschikt om uiteenlopende problemen te benaderen, van dataverwerking tot aan webprogrammeren. Soms gebruik je één platform voor een probleem en soms kun je er meerdere samen gebruiken. Daarnaast raak je bekend met UNIX en allerlei verschillende command-line tools zodat je steeds beter grip hebt op jouw ontwikkelomgeving.


## Voorkennis

Je kunt dit vak parallel aan Programmeren 1 volgen, of nadat je Programmeren 1 hebt gehaald. Er is geen verdere voorkennis vereist.


## Onderwerpen en aanpak

Het vak is opgedeeld in acht modules.

0. **Schakelingen met PIDAC.** Kennismaken met elektronische schakelingen waarop computers gebaseerd zijn en oefenen met het maken van schakelingen om berekeningen te doen. Deze module loopt dwars door de andere modules heen in de tweede helft van het vak. Hiervoor word je ingedeeld in een vaste practicumgroep met een vaste tijd.
1. **Computers.** Kennismaken met standaard computerhardware en software, en de geschiedenis van het vakgebied. Een eerste start met gebruik van de command line en kennismaking met de verschillende commando's die beschikbaar zijn om databestanden te manipuleren.
2. **Besturingssystemen.** Kennismaken met de onderdelen van besturingssystemen, bestandssystemen en security-aspecten. Een uitgebreide verkenning van de UNIX-shell. Kennismaking met het CSV-dataformaat en gebruik van UNIX-tools om deze te filteren en te manipuleren.
3. **Representaties.** Een overzicht van de verschillende soorten informatie die in een computer kunnen worden gerepresenteerd en hoe deze uiteindelijk allemaal in binaire code worden uitgedrukt. Oefenen met binaire representaties, ASCII, en bestandsformaten.
4. **Text processing.** Studie van de werking van internet. Kennismaken met reguliere expressies waarmee je kunt zoeken naar patronen in teksten en waarmee je databestanden kunt filteren.
5. **Web development.** Leren schrijven van HTML en het toepassen van stijlen via CSS. Je maakt een eigen portfolio als project.
6. **Scraping.** Kennismaking met het verwerken van gestructureerde informatie in tekstbestanden, specifiek met JSON en HTML. Oefenen met het verkrijgen van data uit HTML-bestanden door middel van scraping-technieken.
7. **Databases.** Kennismaken met de relationele manier om data vast te leggen. Oefenen met het schrijven van SQL-queries om interessante data uit een database te halen.
{: start="0"}


## Docenten en vragen stellen

De docenten bij dit vak zijn Simon Pauw, Edwin Steffens en Martijn Stegeman. Je kunt ze bereiken via e-mail op <help@mprog.nl>. Daarnaast zijn er veel student-assistenten, die de cursus goed kennen en jou gaan helpen op de momenten dat het nodig is.

**Assistentie:** direct contact met een assistent.

* hulp op locatie (lokaal L0.09 of L0.10)
* je weet niet waar te beginnen of een onvindbare bug, of alles loopt vast
* moeite met verzinnen van een oplossing of met het begrijpen van de vraag
* dagelijks beschikbaar: je kunt gewoon binnenlopen

**Spreekuur en e-mail:** contact met de docenten.

* alle vragen over de regels en over dubbelzinnigheden in opdrachten
    * wat assistenten hierover zeggen is helaas niet geldig
* bespreken van persoonlijke omstandigheden
* meedenken over grote problemen met het vak
* officiële zaken zoals deadlines en cijfers
* mail <help@mprog.nl> of kom langs tijdens het spreekuur


## Onderdelen

**Tentamen.** Elke week ga je oefenen met praktische technieken, en met achtergronden uit de informatica. Je vaardigheid met deze onderwerpen wordt getoetst op het schriftelijk tentamen. Je punten hiervoor worden dan ook volledig bepaald door de uitslag van het tentamen. De tentamenopgaven zijn vergelijkbaar met de oefenopgaven die je wekelijks gaat maken.

| onderdeel                          | vorm      | punten | week |
|------------------------------------|-----------|:------:|:----:|
| UNIX-commando's en bestandssysteem | tentamen  | 6      | 1    |
| UNIX-oneliners                     | tentamen  | 6      | 2    |
| Binaire representaties             | tentamen  | 6      | 3    |
| Reguliere expressies               | tentamen  | 6      | 4    |
| Scraping                           | tentamen  | 6      | 6    |
| Databases en SQL                   | tentamen  | 6      | 7    |

Voor elk onderdeel krijg je punten op basis van het aantal goede antwoorden op het tentamen. Voor dit tentamen is er een herkansing enkele weken na afloop van het vak (zie rooster). Het cijfer voor de herkansing komt dan in de plaats van het cijfer van het volledige schriftelijke tentamen. De uitslagen van de overige onderdelen hieronder blijven daarbij staan.

**Portfolio.** Dan zijn er vier schrijfopdrachten die je allemaal moet doen. Je gaat deze eerst zelfstandig uitwerken en inleveren als PDF. In het rooster staan verplichte bijeenkomsten voor het in groepjes bespreken van de antwoorden.

In week 5 ga je daarnaast een website maken over jouw persoonlijke interesses (een "homepage"). In deze website verwerk je ook de antwoorden van alle schrijfopdrachten. Die uitwerkingen kun je op dat moment nog verbeteren, waarna ze definitief afgetekend worden.

De schrijfopdrachten en de bijeenkomsten zijn verplicht. Als je ze niet serieus inlevert (dus zeker geen ChatGPT!) bij de eerste deadline, dan kun je het vak niet halen in het huidige semester. Voor je website krijg je punten, waarbij we kijken in hoeverre het is gelukt aan alle eisen van de opdracht te voldoen.

| onderdeel                  | vorm      | punten | week | deadline        |
|----------------------------|-----------|:------:|:----:|----------------:|
| Computing                  | schrijven | V      | 1    | di  3 sep 21:00 |
| Besturingssystemen         | schrijven | V      | 2    | di 10 sep 21:00 |
| Representaties en formaten | schrijven | V      | 3    | di 17 sep 21:00 |
| Internet                   | schrijven | V      | 4    | di 24 sep 21:00 |
| Homepage met portfolio     | website   | 6      | 5    | vr  4 okt 21:00 |

**Practicum.** Tot slot is er het practicum, waar we ingaan op de elektrotechniek en logica die verscholen zit in de hardware van een computer. Dit is een kwestie van doen, dus je werkt in het lokaal aan praktische opdrachten. Voor PIDAC geldt dat je alleen punten krijgt als je aanwezig bent bij deze practica, en de opdrachten af hebt gekregen en af laten tekenen.

| onderdeel                          | vorm      | punten | week |
|------------------------------------|-----------|:------:|:----:|
| PIDAC 1                            | practicum | 2      | 5    |
| PIDAC 2                            | practicum | 2      | 6    |
| PIDAC 3                            | practicum | 2      | 7    |

Het practicum is niet herkansbaar.

**Eindcijfer.** De punten van de bovenstaande onderdelen tellen op tot een totaal. Je eindcijfer kun je berekenen met `totaal_punten / 48 * 9 + 1`. Als je dus de helft van de punten haalt is dat een 5,5 als cijfer, en dat betekent een voldoende voor het vak.


## Samenwerken

Je mag met je medestudenten (en anderen) communiceren in het Nederlands of Engels over je werk in deze cursus, maar niet in de vorm van meer dan een paar regels JavaScript, HTML en dergelijke talen. Als je twijfelt of je manier van werken in deze correct is, neem gerust contact op met de docenten.


### Citeren en hulpbronnen

Je mag gerust op het web zoeken naar uitleg die verder gaat dan de colleges en andere materialen die in de cursus bijgeleverd zijn, en je mag op zoek naar oplossingen voor technische problemen waar je tegenaan loopt.

Je mag niet op zoek naar daadwerkelijke **antwoorden en oplossingen** voor opdrachten uit het vak. Kom je er niet uit met een opdracht, dan moet uitgezocht worden waar het probleem ligt. Jij moet daar zelf het voortouw in nemen. Vraag dus hulp als je het nodig hebt, ook als het eigenlijk te laat is.

Spreek je docent of assistent aan en zeg "ik weet niet hoe ik nu verder moet". Je docent vraagt dan "wat heb je al gelezen of gedaan?". Vanuit daar ga je kijken wat je nog nodig hebt om de opdracht goed te kunnen doen.

Als je een kort tekst- of codefragment overneemt als onderdeel van jouw zelfbedachte oplossing, dan moet je altijd een precieze bronvermelding doen. Het moet exact duidelijk zijn welk idee je overneemt en van welke bron het komt. Tegelijk moet niet het volledige antwoord zijn overgenomen, anders is het onvoldoende.


### Officiële regels

Wat betreft fraude en plagiaat volgen we in deze cursus de richtlijnen van de Universiteit van Amsterdam en de werkwijze van de bachelor Informatica. De richtlijnen kun je [hier vinden].

[hier vinden]: https://student.uva.nl/onderwerpen/plagiaat-en-fraude
