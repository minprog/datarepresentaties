# Datarepresentaties, tools en technieken<br><small>Studiewijzer, Herfst 2023</small>

In dit vak maak je kennis met verschillende platforms om programmeerproblemen aan te pakken. Dit is een breed vak met een focus op het gebruiken tools en technieken uit de professionele software-wereld. De platforms zijn geschikt om uiteenlopende problemen te benaderen, van dataverwerking tot aan webprogrammeren. Soms gebruik je één platform voor een probleem en soms kun je er meerdere samen gebruiken. Daarnaast raak je bekend met Unix en allerlei verschillende command-line tools zodat je steeds beter grip hebt op jouw ontwikkelomgeving.


## Voorkennis

Je kunt dit vak parallel aan Programmeren 1 volgen, of nadat je Programmeren 1 hebt gehaald. Er is geen verdere voorkennis vereist.


## Onderwerpen en aanpak

Het vak is opgedeeld in acht modules die onafhankelijk van elkaar worden getoetst. Je kunt binnen elke module punten verzamelen. Om het vak te halen zul je dus de verschillende opdrachten maken, en voor de meeste modules moet je het bijbehorende deel van het tentamen halen om de punten definitief te krijgen. Voor het halen van de PIDAC-module is aanwezigheid noodzakelijk.

0. **Schakelingen met PIDAC.** Kennismaken met elektronische schakelingen waarop computers gebaseerd zijn en oefenen met het maken van schakelingen om berekeningen te doen.
1. **Computers.** Kennismaken met standaard computerhardware en software, en de geschiedenis van het vakgebied. Een eerste start met gebruik van de command line en bestandssystemen.
2. **Besturingssystemen.** Kennismaken met de onderdelen van besturingssystemen en security-aspecten. Een uitgebreide verkenning van de UNIX-shell.
3. **Representaties.** Een overzicht van allerlei soorten informatie die in een computer kunnen worden gerepresenteerd. Oefenen met binaire bestanden en bestandsformaten.
4. **Text processing.** Kennismaken met reguliere expressies. Het zoeken in en manipuleren van teksten. Regelgebaseerde chatbots.
5. **Web development.** Leren schrijven van HTML en het toepassen van stijlen via CSS. Je maakt een eigen homepage als project.
6. **Scraping.** Studie van de werking van internet. Kennismaking met het JSON-formaat. Oefenen met het verkrijgen van data uit semi-gestructureerde websites.
7. **Databases.** Kennismaken met de relationele manier om data vast te leggen. Oefenen met het schrijven van SQL-queries om interessante data uit een database te halen.
{: start="0"}

Module 0 loopt dwars door de andere modules heen in de studieweken 2, 3 en 4. Hiervoor word je ingedeeld in een vaste practicumgroep met een vaste tijd.


## Deadlines

Opdrachten van de betreffende week kunnen vanaf **vrijdag 17:00** niet meer ingeleverd worden voor punten.


## Docenten en vragen stellen

De docenten bij dit vak zijn Simon Pauw, Edwin Steffens en Martijn Stegeman. Je kunt ze bereiken via e-mail op <help@mprog.nl>. Daarnaast zijn er veel student-assistenten, die de cursus goed kennen en jou gaan helpen op de momenten dat het nodig is.

**Assistentie:** direct contact met een assistent.

* hulp op locatie (lokaal L0.09 of L0.10)
* je weet niet waar te beginnen of een onvindbare bug, of alles loopt vast
* moeite met verzinnen oplossing of juist begrijpen van de vraag
* dagelijks beschikbaar: je kunt gewoon binnenlopen

**Spreekuur en e-mail:** contact met de docenten.

* alle vragen over de regels en over dubbelzinnigheden in opdrachten
* bespreken van persoonlijke omstandigheden
* meedenken over grote problemen met het vak
* officiële zaken zoals deadlines en cijfers
* mail <help@mprog.nl> of kom langs tijdens het spreekuur


## Eindcijfer

Voor deze cursus kun je 48 punten halen.

| Module             | Opdracht              | Vorm      | Punten | Tentamen-onderwerp |
|--------------------|-----------------------|-----------|--------|----------------|
| PIDAC              | Deel 1                | practicum | 2      | -              |
|                    | Deel 2                | practicum | 2      |                |
|                    | Deel 3                | practicum | 2      |                |
|--------------------|-----------------------|-----------|--------|----------------|
| Computers          | Hardware & Computing  | schrijven | 1      | UNIX-commands  |
|                    | The Big Picture       | schrijven | 1      |                |
|                    | Binair tellen         | oefenen   | 1      |                |
|                    | UNIX Files            | oefenen   | 3      |                |
|--------------------|-----------------------|-----------|--------|----------------|
| Besturingssystemen | Beveiliging           | schrijven | 1      | UNIX-oneliners |
|                    | Besturingssystemen    | schrijven | 1      |                |
|                    | UNIX Pipelines        | oefenen   | 2      |                |
|                    | UNIX Tools            | oefenen   | 2      |                |
|--------------------|-----------------------|-----------|--------|----------------|
| Representaties     | Multimedia            | schrijven | 1      | -              |
|                    | Binaire representatie | oefenen   | 1      |                |
|                    | Tekstcodering         | lezen     | 1      |                |
|                    | Bestandsformaten      | opdracht  | 3      |                |
|--------------------|-----------------------|-----------|--------|----------------|
| Text processing    | Reguliere expressies  | oefenen   | 0 *)   | Regex + grep   |
|                    | Chatbots              | oefenen   | 1      |                |
|                    | Zoeken in bestanden   | oefenen   | 3      |                |
|                    | Werken met grep       | oefenen   | 2      |                |
|--------------------|-----------------------|-----------|--------|----------------|
| Web Development    | Web development       | schrijven | 1      | -              |
|                    | Homepage              | opdracht  | 5      |                |
|--------------------|-----------------------|-----------|--------|----------------|
| Scraping           | Internet              | schrijven | 1      | Scraping       |
|                    | JSON                  | oefenen   | 1      |                |
|                    | CSS                   | oefenen   | 1      |                |
|                    | Scraping              | oefenen   | 3      |                |
|--------------------|-----------------------|-----------|--------|----------------|
| Databases          | Movies                | oefenen   | 3      | Databases      |
|                    | Fiftyville            | oefenen   | 3      |                |

*) Voor deze stof krijg je punten bij "Zoeken in bestanden".

Voorwaarden voor de punten per module:

- Bij elke opdracht staat vermeld hoe deze beoordeeld wordt. Soms zijn deelpunten mogelijk, meestal moet de hele opdracht goed zijn om alle punten te krijgen.

- Je krijgt alleen punten voor de module als je opdrachten serieus maakt én het bijbehorende tentamen-onderdeel <u>voldoende</u> maakt. Als in de tabel geen tentamen-onderwerp vermeld is, dan krijg je die punten op basis van de opdrachten alleen.

- Je krijgt alleen punten voor de opdrachten die je op tijd hebt ingeleverd, volgens de deadline die hierboven is vermeld. Het idee is dus dat je het goed bijhoudt.

- Voor PIDAC geldt dat je alleen punten krijgt als je aanwezig was en de bijbehorende opdracht af hebt.

Je eindcijfer kun je vervolgens berekenen met `totaal_punten / 48 * 9 + 1`. Als je dus de helft van de punten haalt is dat een 5,5 als cijfer, en dat betekent een voldoende voor het vak.

### Herkansingen

- Opdrachten kunnen niet meer ingeleverd worden na de deadline, dus ook niet bij wijze van herkansing.

- Bij het PIDAC-practicum is er enige ruimte om in te halen, mits het nog past in het practicumschema. Mocht je ziek zijn, mail dan <mailto:help@mprog.nl> om meteen afspraken te maken. Als de practica zijn afgelopen kan er ook niet meer ingehaald worden.

- Voor het tentamen wordt een normale herkansing gepland. Hier hoef je alleen de onderdelen te herkansen die nog onvoldoende zijn. Het heeft geen zin om een module op het tentamen te herkansen waarvan je de opdrachten uiteindelijk niet op tijd had ingeleverd.

De bedoeling van de deadlines bij dit vak is om de werkdruk laag te houden. Je kunt dingen over het algemeen niet inhalen, en daarmee mis je punten, maar over het algemeen kun je dan nog steeds een goed cijfer halen voor het vak! Maak je je zorgen hierover dan mag je altijd om advies vragen.


## Tentamen

Voor dit vak is er een schriftelijk tentamen, waar je op papier korte commando's en stukjes code moet schrijven om je kennis en inzicht te demonstreren.

Het tentamen heeft vijf losse onderdelen, zoals benoemd in de tabel hierboven. Voor elk onderdeel wordt bepaald of je het voldoende gehaald hebt, en daarmee worden de punten voor die module vastgelegd, op basis van de opdrachten die je tijdens de cursus hebt ingeleverd.

Het heeft dus ook geen zin om onderdelen op het tentamen te doen waarvoor je tijdens de cursus geen punten hebt gehaald (bijvoorbeeld als je een week hebt overgeslagen).

Er is daarnaast een herkansing ingepland. Bij deze herkansing hoef je alléén onderdelen te doen die je nog niet gehaald hebt. Andere onderdelen blijven staan. Ook hier geldt dat je punten krijgt als je de opdrachten tijdig had ingeleverd, en het tentamenonderdeel voldoende hebt gemaakt.


## Samenwerken

Je mag met je medestudenten (en anderen) communiceren in het Nederlands of Engels over je werk in deze cursus, maar niet in de vorm van meer dan een paar regels JavaScript, HTML en dergelijke talen. Als je twijfelt of je manier van werken in deze correct is, neem gerust contact op met de docenten.


### Citeren en hulpbronnen

Je mag gerust op het web zoeken naar uitleg die verder gaat dan de colleges en andere materialen die in de cursus bijgeleverd zijn, en je mag op zoek naar oplossingen voor technische problemen waar je tegenaan loopt.

Je mag niet op zoek naar daadwerkelijke **antwoorden en oplossingen** voor opdrachten uit het vak. Kom je er niet uit met een opdracht, dan moet uitgezocht worden waar het probleem ligt. Jij moet daar zelf het voortouw in nemen. Vraag dus hulp als je het nodig hebt, ook als het eigenlijk te laat is.

Spreek je docent of assistent aan en zeg "ik weet niet hoe ik nu verder moet". Je docent vraagt dan "wat heb je al gelezen of gedaan?". Vanuit daar ga je kijken wat je nog nodig hebt om de opdracht goed te kunnen doen.

Als je een kort tekst- of codefragment overneemt als onderdeel van jouw zelfbedachte oplossing, dan moet je altijd een precieze bronvermelding doen. Het moet exact duidelijk zijn welk idee je overneemt en van welke bron het komt.


### Officiële regels

Wat betreft fraude en plagiaat volgen we in deze cursus de richtlijnen van de Universiteit van Amsterdam en de werkwijze van de bachelor Informatica. De richtlijnen kun je [hier vinden].

[hier vinden]: https://student.uva.nl/onderwerpen/plagiaat-en-fraude


## Herkansen

Bij dit vak gaat herkansen vooral over de situatie waarin je stopt met opdrachten maken of erg gaat achterlopen. Het is ook als herkansing namelijk niet mogelijk opdrachten nog in te leveren na de deadlines die genoemd zijn in deze studiewijzer.

Herkansen kan daarom de eerstvolgende keer dat het vak wordt gegeven in het **volgende semester**. Als opdrachten aangepast worden dan moet je die altijd opnieuw maken en inleveren. Opdrachten die niet veranderen en al nagekeken zijn mag je niet opnieuw inleveren. Wel kan het zijn dat de puntenverdeling is aangepast; in dat geval wordt de nieuwe puntenverdeling aangehouden.
