# Tentamen

Onderstaande informatie staat in de studiewijzer, maar hier leggen we het op een andere manier uit.

Het **doel** van het tentamen is kijken of je voldoende basiskennis hebt over de onderwerpen uit de cursus, zoals UNIX-commando's, regexes, databases, enzovoort. Het tentamen is niet bedoeld als *moeilijk*, maar je moet wel wat dingen uit je hoofd weten!

Het tentamen is op papier, en je krijgt geen hulpmiddelen tot je beschikking. Als je dus teveel hulp hebt gehad bij de opdrachten dan moet je misschien nog extra studeren omdat je je de commando's maar moeilijk kunt herinneren. Dat moet lukken.

## Punten op het tentamen

Er zijn vijf onderwerpen op het tentamen. Deze worden allemaal onafhankelijk van elkaar geteld. De regel is: **met het halen van één tentamenonderdeel worden de punten vastgelegd die bij de module van dat onderdeel horen**. Had je 6 punten voor de module Databases, dan krijg je die punten pas echt als je op het tentamen laat zien dat je de basis van SQL-queries schrijven beheerst.

Voor alle vijf de modules staan oefeningen voor het tentamen op deze website. Op het tentamen zelf krijg je soortgelijke vragen. Die moet je min of meer allemaal goed beantwoorden om de punten binnen te halen: niet 100%, maar er moeten geen gaten in je kennis zitten en gokken is ook niet de bedoeling, dus bijna helemaal goed moet lukken.

Daarnaast zijn er een paar modules zonder tentamen: die met de Homepage maken, PIDAC en Bestandsformaten. Als je daarvoor punten hebt gehaald liggen die nu al helemaal vast. Samen zijn er 8 modules en dus 48 punten te halen.

Punten die je eerder niet gehaald hebt kun je ook niet meer krijgen via het tentamen. Als je dus een module helemaal niet hebt ingeleverd, heeft het geen zin om daarvoor tentamen te doen. Ook de herkansing gaat niet die punten opleveren. In de [studiewijzer](/syllabus) staan de officiële regels, die neerkomen op bovenstaande.

## Oefenen

Dit zijn de oefenopdrachten:

- [UNIX-commando's](/onderwerpen/besturingssystemen/oefeningen)
- [UNIX-oneliners](/onderwerpen/computers/oefeningen)
- [Reguliere expressies](/onderwerpen/regex/oefeningen)
- [Scraping](/onderwerpen/scraping/oefeningen)
- [Databases](/onderwerpen/databases/oefeningen)

Zorg dat je de oefenopdrachten op een goede manier gebruikt. Als je een antwoord niet zelf kunt bedenken, ga dan **niet** meteen het antwoord opzoeken. Ga dan eerst terug naar de module om te oefenen en te leren. Daarna probeer je de oefenopdracht nogmaals te doen en daarna ga je, als het nodig is, hulp vragen.

Neem geen shortcuts anders verspeel je de oefenvragen. Er zijn geen extra oefenvragen vanuit ons, hoewel je zeker met je medestudenten zelf oefenvragen kunt uitwisselen, ze zijn niet moeilijk om te bedenken.

## Vragen?

Als je een vraag hebt over de regels of hoe het tentamen te werk gaat moet je een mail sturen naar Jelle en Martijn via <help@mprog.nl>. De assistenten weten niet hoe het werkt en mogen hier ook geen vragen over beantwoorden. Als ze toch antwoorden dan telt het niet.

Als je vragen hebt over een opdracht of oefenopdracht dan mag je natuurlijk bij de assistenten terecht. In de tentamenweek is er elke dag een assistent tussen 10 en 12 uur.
