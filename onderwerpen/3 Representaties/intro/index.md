# Representaties

Bij deze opdracht ga je kennismaken met representaties. Fundamenteel gebruiken computers stroom om de getallen 0 en 1 te kunnen representeren. Bovenop dit binaire systeem zijn alle andere representaties gebouwd die in computers voorkomen.

## Studiemateriaal

1.  Kijk het college van CS50 over Multimedia:

    - [Open in CS50 video player](https://video.cs50.io/kccUxGDsMAQ?screen=d9eb5UAlvWc)
    - [Open lecture notes](https://cs50.harvard.edu/ap/2021/curriculum/technology/notes/multimedia/)

2.  Lees [deze pagina over tekstformaten](../text/).

## Werkwijze

Zorg dat je op een zinvolle manier gebruik maakt van internet en ChatGPT, zoals uitgebreider beschreven bij de opdracht Introduction to Computing.

## Vragen

Beantwoord de volgende vragen. Beschrijf zorgvuldig hoe je aan je antwoord komt, inclusief alle benodigde berekeningen en basisinformatie, met specifieke verwijzingen naar bovenstaande materialen.

Je moet de vragen beantwoorden in een simpele PDF. Onderaan vind je instructies over het maken van de PDF en het inleveren.

1.  Om welke redenen zou een liedje in MP3-formaat veel beter kunnen klinken dan een liedje in MIDI-formaat?

2.  Wanneer zou je GIF kiezen boven JPEG voor een plaatje?

3.  Wanneer zou je JPEG kiezen boven GIF voor een plaatje?

4.  Hieronder vind je twee GIF's.

    **Franse vlag**

    ![French Flag: blue, white and red from left to right, each being a bit wider than the previous](300px-Civil_and_Naval_Ensign_of_France.svg.png)

    **Duitse vlag**

    ![German Flag: black, red and yellow from top to bottom in equal parts](1280px-Flag_of_Germany.svg.png)

    Beide plaatjes hebben een resolutie van 300 bij 200 pixels. Toch is de GIF van de Duitse vlag kleiner (in bytes) dan die van de Franse vlag. Hoe zou dat mogelijk kunnen zijn?

5.  "1-bit color" houdt in dat je twee kleurmogelijkheden hebt, zoals zwart-wit.

    - Als een plaatje "8-bits color" ondersteunt, hoeveel kleuren zijn dan (ongeveer) mogelijk?
    - Als een plaatje "24-bits color" ondersteunt, hoeveel kleuren zijn dan (ongeveer) mogelijk?

6.  Bekijk onderstaande video.

    ![embed](https://www.youtube.com/embed/WwnI0RS6J5A)

    Waarom helpt het niet om een plaatje te vergroten als je het scherper wil kunnen bekijken?

7.  In onderstaande GIF zie je een "flipbook"; op elk van de pagina's staat een nét iets andere tekening.

    ![Someone showing an animation in a flipbook](giphy.gif)

    Op welke manier is zo'n flipbook vergelijkbaar met een digitale video?

## Formaten

Je krijgt van ons 10 bestanden van een onbekend formaat. Is het een document, een audio-file, of iets heel anders? Lees eerst de [uitleg over het achterhalen van het formaat van een bestand](../formaten/).

[Download een ZIP-bestand](../formaten/files.zip) met daarin 10 andere bestanden (het wachtwoord is `secret`). Deze bestanden hebben geen duidelijke naam die weggeeft wat voor soort bestand het is. Je kunt natuurlijk de extensies aanpassen en het bestand proberen te openen in Word of in een audioplayer. Maar dat is hier niet de bedoeling! In dit geval gaat `xxd` ons helpen om te analyseren wat er in de bestanden staat.

Geef in jouw uitwerking per bestand aan:

- welk formaat het heeft;
- op basis van welke bytes of andere informatie uit het bestand je precies die conclusie kunt trekken;
- welke extensie het normaal zou moeten hebben;
- met welk programma je het document uiteindelijk geopend hebt toen je wist wat voor formaat het had;
- geef ook een idee van de inhoud zodat we kunnen zien dat je het goed begrepen hebt (geen copy-paste van de inhoud, maar een korte, duidelijke beschrijving in jouw eigen woorden)

In principe moet je voor elk bestand kunnen achterhalen wat het is, maar soms is het even lastig.

## Inleveren

Lever hieronder een PDF in met je uitwerkingen. Gebruik géén titelpagina. Verwerk de vraag kort in het antwoord. Vermeld je naam en studentnummer, en de naam van de opdracht. Als je informatie van buiten het college gebruikt moet je een bronvermelding doen door een link netjes in de tekst te maken of via een voetnoot. Het is zeker niet wenselijk om volledige referenties in APA- of andere stijl te doen. Aan elk van deze eisen moet voldaan zijn.

## Nakijken

De antwoorden worden kritisch nagekeken op zorgvuldige beantwoording. Dat betekent dat de antwoorden gebaseerd moeten zijn op de lesstof (het videocollege), dat wat er staat goed is en logisch onderbouwd en dat er geen onware of irrelevante beweringen of informatie bij de antwoorden staan. Aan de andere kant: een klein foutje is geen probleem.

Als de antwoorden ondermaats zijn naar inschatting van de docent (te kortaf, te uitgebreid, te ChatGPT-achtig), dan krijg je de gelegenheid om binnen korte tijd nog een verbeterde versie in te leveren, zodat je kunt voldoen aan de voorwaarden om het vak te halen.

## Beoordeling Formaten

Je krijgt gelijke deelpunten per bestand waarvan je achterhaalt wat het precies voor formaat is (zo gedetailleerd mogelijk) en wat er in staat. Belangrijker is dat je per bestand heel precies documenteert hoe het in elkaar zit, voor zover dat nodig is om uit te leggen welk formaat het betreft. Soms is het zo simpel als een paar magic bytes, soms moet je meer uitleggen. Als je stappen in je redenatie overslaat krijg je geen punt.



