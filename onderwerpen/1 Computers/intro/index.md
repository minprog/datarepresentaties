# Introduction to Computing

Bij deze opdracht ga je kennismaken met de achtergronden van de informatica, en ook heel specifiek kijken hoe moderne computers samengesteld zijn en wat de verschillende onderdelen voor functie hebben. Met "modern" bedoelen we computers die niet 50 jaar oud zijn!

## Studiemateriaal

1.  Kijk het college van CS50 over Hardware:

    - [Open in CS50 video player](https://video.cs50.io/6mbFO0ZLMW8?screen=WRB6P2vMAao)
    - [Open lecture notes](https://cs50.harvard.edu/ap/2021/curriculum/technology/notes/hardware/)

2.  Kijk de [aflevering over de PC-revolutie van Andere Tijden](https://www.youtube.com/watch?v=SIJfmffun4c). Een tekstversie staat op de [site van Andere Tijden](https://anderetijden.nl/aflevering/508/De-PC-revolutie).

3.  Lees het onderdeel *The big picture* uit het boek van Dale & Lewis, *Computer Science Illuminated*.

## Werkwijze

Hoe kan je zoeken op internet op een verantwoorde manier aanpakken? Wat niet OK is, is letterlijk zoeken op websites of in GPT naar "de verschillen in techniek en toepassing tussen wi-fi en bluetooth", zoals bij vraag 7 hieronder precies gesteld is. Als je de antwoorden van anderen gaat overnemen leer je zelf niet analytisch denken.

Wat wél OK is, is zoeken of vragen naar "techniek en toepassing van bluetooth" en daarna "techniek en toepassing van wi-fi". Dan verzamel je van een aantal websites informatie, die vat je samen, en dan doe je *zelf* een analyse van de verschillen. Zo leer je wat over de onderwerpen maar je krijgt ook nodige oefening met scherp redeneren.

## Vragen

Beantwoord de volgende vragen. Beschrijf zorgvuldig hoe je aan je antwoord komt, inclusief specifieke verwijzingen naar bovenstaande materialen.

Je moet de vragen beantwoorden in een simpele PDF. Onderaan vind je instructies over het maken van de PDF en het inleveren.

1.  Als je, net als David, soms je vingers gebruikt om te tellen, dan is de kans redelijk groot dat je tot 5 dingen met één hand kunt tellen. Maar dat geldt alleen als je de "unary"-notatie gebruikt, waar je maar één optie per vinger hebt, bijvoorbeeld de waarde 1. Als je binair telt kun je twee waardes per vinger gebruiken, namelijk 0 en 1. Hoe ver kun je tellen op één hand (met 5 vingers) als je binair telt? Neem aan dat een opgestoken vinger voor de waarde 1 staat, en een gekromde vinger voor de waarde 0.

2.  Als iemand je vraagt hoeveel geheugen je computer heeft dan is de kans aanwezig dat ze willen weten hoeveel RAM-geheugen deze heeft. Maar laptops en desktops hebben ook nog andere soorten "geheugen". Noem er minstens één en beschrijf in je eigen woorden hoe deze soort verschilt van RAM-geheugen.

3.  Sommige computers hebben een sticker met daarop de tekst "Intel Inside." Wat zit er dan in zo'n computer dat gemaakt wordt door het bedrijf Intel? En in je eigen woorden, wat is de functie van dit onderdeel?

4.  Hoeveel RAM heeft een nieuwe laptop tegenwoordig vaak?

5.  Hoeveel harddisk-ruimte heeft een nieuwe laptop tegenwoordig vaak?

6.  Noem minstens 3 voorbeelden van apparatuur die met een laptop of desktop verbonden kan worden via "USB".

7.  Wi-Fi en Bluetooth zijn allebei draadloze technologiën. Wat zijn de verschillen in techniek en toepassing? Ook bij deze vraag kun je gerust op internet zoeken, maar zorg dat je een duidelijk antwoord in eigen woorden formuleert.

1.  In welke periode vallen de volgende hardware- of softwarebegrippen? Assemblers, FORTRAN, Operating systems, Structured programming, Time sharing, HTML (for the Web), Loaders, Spreadsheets, Word processors, Lisp, PC-DOS, Loaders/linkers bundled into an operating system, Java, SPSS, C++.

    Maak een overzicht, geordend op eerste generatie, tweede generatie, derde generatie, vierde generatie en vijfde generatie.

2.  Abstracties spelen een belangrijke rol bij het programmeren. De definitie in het boek is "A mental model that removes complex details." In elk vakgebied en elke studie spelen zulke abstracties een rol. Ze bieden een *manier van kijken* waarin de werkelijkheid een beetje simpel wordt gehouden zodat deze beter te begrijpen is. De details komen later wel. Beschrijf zo'n abstractie uit je eigen vakgebied.

3.  Wat is het Grote Idee waar jij het meest geïnteresseerd in bent uit het domein van computers en programmeren? Zie ook tabel 1.1 uit het boek, maar voel je vrij om af te wijken van het lijstje. Leg in enig detail uit waar die interesse ligt, welke vragen je daarbij hebt.

4.  Leg uit wat "machine language", "assembly language" en "higher-level languages" zijn, waarbij je ingaat op de verschillen. Geef een (heel kort) voorbeeld van hoe elk er uit kan zien.

## Inleveren

Lever hieronder een PDF in met je uitwerkingen. Gebruik géén titelpagina. Vermeld je naam en studentnummer, en de naam van de opdracht. Vermeld ook de vraag boven elk antwoord---dit mag een samengevatte versie van de vraag zijn. Als je informatie van buiten het college gebruikt moet je een bronvermelding doen. Je mag gewoon de site/titel noemen in de tekst: het is niet wenselijk om volledige referenties in APA- of andere stijl te doen.

## Nakijken

De antwoorden worden kritisch nagekeken op zorgvuldige beantwoording. Dat betekent dat de antwoorden gebaseerd moeten zijn op de lesstof (het videocollege), dat wat er staat goed is en logisch onderbouwd en dat er geen onware of irrelevante beweringen of informatie bij de antwoorden staan. Aan de andere kant: een klein foutje is geen probleem.

Als de antwoorden ondermaats zijn naar inschatting van de docent dan krijg je de gelegenheid om binnen korte tijd nog een verbeterde versie in te leveren, zodat je kunt doen aan de voorwaarden om het vak te halen.
